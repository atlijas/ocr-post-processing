Kostar hér á landi
1 kr., utanlands
kr. 1,50.
FRAMSÓKN.
BLAÐ ÍSLENZKRA KVENNA.
Gjalddagi 1. júlí.
Uppsögn skrifl.
f. 1. okt.
VI. ár.
Reykavík, September 1900.
9. tbl.
Leiðrétting. Í 8. tölubl. 1. síðu, annari l. a. o. stendur:
grafa, á að vera: kafa.
Lognsær.
Kvika, mjúka bylgjubrjóst,
bældu þína sorg og gleði.
Hvíldu þig svo létt og ljóst
við lognsins frið og breyttu’ ei geði.
Loftsins straumar líða hægt,
lyfta þér svo blítt og vægt.
Stíga hljótt hjá risabarnsins beði.
Á þér sé ég, unnarbrá,
eins og svip af hrannarsköflum.
Spegilvangans glampi og gljá
grúfir yfir huldum öflum. —
Ólgubrjóst, þín andartog
eru þung, sem stormsins sog.
Djúpsins vættir leika að teningstöflum.
Mikla, kalda dulardjúp,
drauma minna líf þú glæðir. —
Afl þitt, bak við bjarmans hjúp,
ber mig upp í loftsins hæðir.
Bærast sé ég báruvæng,
breiðast sé ég hafsins sæng,
þar sem brimsins þróttur bundinn æðir.—
Kvikan, mjúkan bylgjubarm
bið ég leggjast mér að hjarta,
dögg í auga, djúpan harm
með dularhjúp um andann bjarta;
hóglátt mál og brennheitt blóð,
blæju af kulda um hjartans glóð —
kraft sem ei vill ærslast hátt, né kvarta.
G.
Utan úr heimi.
(Frh.). Allir ferðamenn, sem dvelja degi lengur í
Lundúnum fara að skoða „brezka safnið“, þó ekki sé
nema til að geta sagt að þeir hafi séð það. Að skoða
sér til gagns, allt sem þar er samankomið, mundi taka
mannsæfi og hana langa, svo er það yfirgripsmikið.
Byrjað var að mynda safn þetta 1753, en alla tíð
síðan hefur það verið aukið kappsamlega. Georg fjórði
gaf safninu bókasafn föður síns, sem var afarfjölskrúð-
ugt og merkilegt.
Í fordyrinu stendur meðal annara listaverka mynda-
stytta Önnu Damer; hún var frægur myndasmiður. Lestrar-
salurinn liggur í miðparti byggingarinnar, hann er 140
fet að þvermáli og 106 fet frá gólfi upp í hvelfingu,
bókaskrárnar einar eru rúm 2 þúsund bindi. Innar af
lestrarsalnum er „stúdentastofan“, þar una námsmenn
aldri sínum yfir gömlum handritum og hundrað ára
gömlum blöðum og tímaritum. En ferðamaðurinn verð-
ur að halda áfram og láta bækurnar geyma sitt. Svo
koma langar raðir af borðum með glerlokum, og undir
glerlokunum eru geymd eldgömul bókfell með skínandi
litum, gömlum helgimyndum með logagylltum kórónum
og gullnum bagal, helgar meyjar í fagurbláum klæðum,
bænabækur forfeðranna í hvítu fílabeinsbandi skornu
með elju og iðni, sem er horfin í skaut löngu liðinna
alda, innsigli konunga og ráðgjafa Bretaveldis, dauða-
dómur Carls fyrsta undirritaður af Cromwell, sendibréf
frá Shakespeare, Milton og Jóni Knox, Washington, Luth-
er og Melankton; þjóðir og aldir bregða fyrir huga
manns og hverfa dýpra og dýpra inn í djúp meðvitund-
arinnar. Og enn þá undarlegri myndir birtast, þjóðir
og ríki, sem um þúsundir ára hafa legið í gröf sinni,
Ninive og Babýlon í öllu sínu veldi, ríki hinna fornu
Egypta, og sögurnar úr hinum helgu bókum, sem vér
lásum í æsku, tala undarlega þýtt í huga vorum, einsog
þegar þýtur í stráum um sólbjartan sumardag. Á stórt
koparspjald er grafin mynd af assýriskum konungi, sitj-
andi á hásæti Assýríuveldis. Armeniskir konungar og
konungasynir standa umhverfis hásætið og færa honum
skatt og þegnskyldu. Um þúsundir ára hefur veldi As-
sýríu verið jafnað með jörðu, fornfræðingar 19. aldarinn-
ar leita að leifum þess í iðrum jarðarinnar, en Armen-
ingar lifa enn á sömu stöðvum, þrátt fyrir allar ofsóknir
og hörmungar, af því þeir geymdu boðorð drottins allsherjar.
Enginn skarkali truflar kyrðina, allir ganga hljótt og
tala hljótt, steinveggirnir byrgja úti sumarhitann, sem ætl-
ar að gera út af við menn og skepnur, loftið er svalt og
leyfir huganum að njóta sín. Hver getur skýrt undraafl
endurminningarinnar, sem tengir kynslóð við kynslóð,
sem hnýtir kerfi aldanna, sem hvorki er takmörkuð af
tíma né rúmi. Sannarlega er eðli hennar eilífðin og
ekkert getur fullnægt kröfum hennar, nema guð, sem er
uppfylling óendanlegleikans. — (Frh.).


Keisaradrotting Kínaveldis.
Síðan óeirðirnar í Kína byrjuðu hefur engin kona
í veröldinni vakið eins mikla eftirtekt eins og Toze
Hsi, keisaradrotting Kínaveldis.
Æfisaga hennar er undursamlegri en íburðarmesta
skáldsaga,
Eins og kunnugt er, eru konur hafðar í litlum met-
um á Kínlandi. Samkvæmt kenningu Kínverja er kon-
an eins miklu óæðri en maðurinn, eins og jörðin er ó-
æðri himninum, eymd og dauði stafa frá konunni, en
líf og hamingja frá manninum, því er það lögmál nátt-
úrunnar, að konan skal jafnan standa undir valdi manns-
ins, sjálf má hún ekkert vilja og engu ráða. Að drepa stúlku-
börn er eigi talið með morðum í Kína og er altítt.
Hvergi í heiminum er ólíklegra, að umkomulaus ambátt
mundi komast til æztu valda en í Kínaveldi, en þetta hef-
ur Toze Hsi þó tekizt.
Hsi var borin og barnfædd norður í Mantsjúri;
faðir hennar var embættismaður þar, en missti eignir
og stöðu fyrir einhver óhöpp og flæktist suður til Can-
ton með konu sína og tvö börn: Hsi og bróður hennar.
Norður í Mantsjuri er það eigi siður að strengja fætur
stúlkubarna, eins og gert er á Kínlandi. Hsi fékk því
að halda fótum sínum óskemmdum og gat hlaupið um
allar áttir, hún var stór og sterk eftir aldri og tíndi
spítur í eldinn fyrir mömmu sína; fátæk börn í Kína vinna
sér líka oft inn ofurlítið með því að safna taði á göt-
unum og selja til áburðar, og á þann hátt hefur Hsi lík-
lega líka hjálpað foreldrum sínum. En hvernig sem þau
fóru að gátu þau ekki varizt hungursneyð og svo fóru
leikar, að foreldrar Hsi sættu sig við að selja hana man-
sali, sem altítt er a Suðurkínlandi; eru efnileg stúlkubörn
þar jafnan gjaldgeng vara. Það er sagt, að Hsi hafi
sjálf stungið upp á, að faðir sinn skyldi selja sig til að
forða foreldrum sínum og bróður hungursdauða. Mað-
urinn, sem keypti Hsi fór vel með hana. Hún var skýr-
leiksbarn og myndarleg í öllum verkum og kom sér
svo vel við húsbændur sína, að þau fóru með hana frem-
ur sem barn sitt en ambátt. Enginn, skilur í því, hvern-
ig Hsi lærði að lesa og skrifa, því þess voru engin
dæmi, að nokkrum manni dytti í hug að kenna kínversku
stúlkubarni slíkar listir. Allt um það var Hsi lesandi
og skrifandi, þegar hún var 8 ára gömul.
Árið 1848 gerði Hien Fung, keisari Kínverja, sem
þá var barnlaus maður, heyrum kunnugt, að allar yngis-
meyjar 15—18 ára að aldri af ætt hinna fornu Mant-
sjúri keisara gætu komið til hallarinnar í Peking, til að
keppa um þá miklu tign að verða önnur kona keisar-
ans. Einn góðan veðurdag, þegar Hsi var á hlaupum
um bæinn, sá hún þessa auglýsingu og las hana; henni
datt í hug að freista gæfunnar og fara til Peking, það
væri aldrei annað en sér yrði vísað frá. Hún fór til
húsbónda síns, sagði honum frá fyrirætlun sinni og bað
hann leyfis að mega fara. Áræði hennar og metnaður gekk
svo alveg fram af manninum, að hann gaf henni farar-
leyfi og gerði hana að öllu sem bezt úr garði.
Hsi kom til keisarahallarinnar á ákveðnum tíma,
og svo fóru leikar, að hún varð ein af tíu stúlkum, sem
valdar voru úr mörgum þúsundum. Hsi komst innan
skamms í vinfengi við keisaradrottninguna, og kom sér
mætavel við allt kvenfólkið í höllinni. Þremur árum seinna
fæddi hún son, ríkiserfingjann Tung-Chi og var hagur
hennar nú hinn glæsilegasti, er orðið gat, hún var upp
áhald keisarahjónanna og keisaramóðir. Allt fór nú
fram með mestu spekt, en árið 1860 brutust Frakkar og
Englendingar inn í Peking, rændu „sumarhöllina“ og
lögðu síðan eld í hana; keisarinn komst með naumind-
um undan og flýði til Jého með Hsi og son þeirra 6
vetra gamlan. Ekki löngu seinna árið 1861 dó keisar-
inn; ríkisstjórnina fól hann þar til kjörnu ríkisráði, en kon-
ur hans báðar skyldu annast um uppeldi ríkiserfingjans.
Frá þessum tíma ætla menn, að Hsi hafi haft af-
skifti af allri ríkisstjórn. 1872 þegar tími var til kom-
inn að sonur hennar giftist, valdi hún honum konu. Hsi
lét sjaldan sjá sig opinberlega, en hún stóð „á bak við
tjöldin“ og heyrði og sá allt, sem fram fór, og er það
almæli, að jafnan yrði fljótt um þá, sem að einhverju
leyti sjálfrátt eða ósjálfrátt tálmuðu fyrirætlunum hennar.
1875 dó Tung-Chi keisari. Ekkja hans Al-a-te var
þá með barni, en dó snögglega skömmu eftir, að sumra
ætlun af eitri. Hsi komst nú á ný til valda ásamt vin-
konu sinni, gömlu keisaraekkjunni. Þær bjuggu hvor í
sínum enda keisarahallarinnar og var Hsi kölluð vestur-
keisaradrottningin, en hin austurkeisaradrottningin. Gamla
keisaraekkjan dó 1881 og ambáttin frá Canton varð lög-
mæt keisaradrottning Kínaveldis.
Þegar Tung-Chi keisari dó tók Hsi frænda hans
Kwang-tu, sem þá var barn að aldri, til að verða eftirmann
hans. Kwang-tu kom til valda 1889. Hann var ekki eins
leiðitamur Hsi, eins og hún hafði búizt við, en þó hét það
svo, að hann sæti að völdum þangað til 21. sept. 1898.
Þá lýsti hann því yfir, að hann væri eigi fær til ríkis-
stjórnar og lagði völdin í hendur Hsi; samt gaf hún öll
stjórnarboð út í hans nafni.
Dómar manna um lunderni og mannkosti Hsi eru
mjög misjafnir, en öllum ber saman um það, að hún
hafi haft framúrskarandi hæfileika, og að allra dómi
er hún mjög kurteis og þýð í viðmóti. Sumir segja,
að hún sé frjálslynd og hlynnt öllum framförum og um-
bótum, aðrir segja að hún sé grimmdin sjálf og svífist
einkis til að geta satt hamslausar fýsnir, að hún hafi
komið á stað og styðji af alefli manndrápin og hryðju-
verkin í Kína, sem enginn sér fyrir endann á. Uppreisn-
in og manndrápin í Kína bera máske í skauti sér stór-
kostlegri viðburði og byltingar í sögu mannlegrar menn-
ingar, en skeð hafa í margar aldir; heimurinn hefur enn
ekki séð Austurlandarisann í veldi sínu, hann hefur enn
ekki kreppt hnefann til fulls, og líklega hefur engin kona
í veröldinni fyr né síðar haldið fleiri örlagaþráðum í
hendi sér, en ambáttin frá Canton, sem nú sveigir veld-
issprota sinn yfir fjórða hluta alls mannkynsins.
Heitrofið.
(Eftir konu. í Skagafirði.)
(Niðurl.). Það var komið undir jólaföstu, þegar Sigrún
kom á kvennaskólann. Allar hinar stúlkurnar voru fyrir
löngu komnar. Meðal skólasystra hennar var stúlka nokkur,
er Guðrún hét, ættuð að austan. Hún var dökkhærð
og dökkeygð, einbeitt og fylgin sér og áköf í lund.
Sigrún var ekki búin að vera lengi á skólanum, þegar
skólastúlkurnar voru farnar að hvísla því sín á milli, að
annaðhvort væri Einar að draga sig eftir Sigrúnu, eða
þá að það væri eitthvað á milli þeirra.
Guðrún heyrði þetta eins og aðrir, og henni var
málið alls ekki óviðkomandi. Hún átti eina systur, er
Helga hét og henni þótti fjarska vænt um hana. Móð-
ir þeirra hafði dáið frá þeim ungum og faðir þeirra
hafði ekki kvænzt aftur. Þær systurnar höfðu því ver-
ið hvor annari allt, eftir því sem þær gátu. Þær voru
mjög samrýmdar og sögðu í barnæsku hvor annari öll
sín trúnaðarmál og tóku innilega hlutdeild hvor í annar-
ar kjörum. Einar hafði alizt upp nálægt þeim systrum
og alltaf verið þeim nákunnugur, þangað til hann flutt-
ist í S.kaupstað, sem hann nú var í. Já, hann hafði
meira að segja verið leynilega trúlofaður Helgu. Það
var ein af þessum æskutrúlofunum, sem byrja allt of
snemma, áður en menn þekkja sjálfa sig eða aðra til
hlítar. Hann fann það og sjálfur, þegar hann varð þrosk-
aðri, að Helga varð æ fjarlægari og fjarlægari huga
hans, en samt hafði hann aldrei hugsað sér að rjúfa
trúlofun þeirra, fyr en hann sá Sigrúnu. Eftir það var
hann í engum vafa um, hvernig hann ætti að breyta.
Auðvitað reyna að ná í Sigrúnu, ef þess væri kostur,
því hann var ekki skyldur að halda það, sem hann
hafði lofað meðan hann var svo ungur, að hann þekkti
ekki sjálfan sig og tæpast gat skilið þýðingu þess, er
hann gerði. En hann vissi, að Helga mundi taka sér
þetta nærri; og nú ef Sigrún vildi hann ekki, hvað átti
hann þá að gera? Eiga Helgu. Þá var óþarfi að vera
að rjúfa lofun þeirra og baka henni sorg, enda vildi
hann hana líka helzt, næst Sigrúnu, þegar á allt var
litið. Hann ætlaði því ekki að skrifa Helgu uppsagnar-
bréf, fyr en hann hefði vissu fyrir að Sigrún vildi hann.
Eftir að hann hafði trúlofazt Sigrúnu, hafði hann svo
skrifað Helgu og sagt henni, að hann gæti ekki elskað
hana lengur og því væri ómögulegt, að þau gætu nokk-
urn tíma orðið hjón, það yrði þeim að eins til mæðu
og sorgar, henni jafnt sem honum. Hann minntist ekki
einu orði á, að hann væri farinn að hugsa um aðra
stúlku, en sagði að hennar ástríka hjarta mundi ekki
geta fellt sig við að vera ekki elskað eins og það ætti
skilið, en hann sagðist að eins elska hana sem systur
og það mundi hann ávallt gera, hann hefði verið svo
ungur, þegar þau hefðu heitið hvort öðru tryggð sinni,
að hann hefði ekki þekkt sjálfan sig rétt þá. Hann
bað hana að fyrirgefa sér, og óskaði henni með mörgum
orðum farsældar og hamingju, um leið og hann svifti
hana farsældinni og hamingjunni. —
Allt þetta vissi Guðrún vel; hún þekkti þá þungu
sorg, sem lagðist yfir Helgu, þegar hún fékk uppsagnar-
bréfið og sem hún varð að bera í hljóði. Hún þekkti
andvökunætur hennar og tárin, sem hún felldi á nótt-
unni, þegar hún hélt að Guðrún svæfi, og hún fylltist
hatri til Einars, sem hafði leitt þessa mæðu yfir systur
hennar. Hún hugsaði með sér, að ef hún gæti, skyldi
hún sjá svo um, að Einar fengi aldrei Sigrúnu, það
væri honum maklegt fyrir það, hvernig hann hefði far-
ið  með Helgu. En hún varð að breyta hyggilega. Hún
mátti ekki segja Helgu, að hún hefði heyrt því fleygt,
að Einar væri farinn að hugsa um aðra stúlku. Nei,
það mátti hún alls ekki; hún hafði nóg að bera samt,
og svo hefði hún þá að líkindum ekki gert fyrir hana
það, sem hún ætlaði að biðja hana um, og sem henni
var svo hugleikið að fá, og það voru bréf Einars til
hennar. Hún ætlaði að biðja hana ósköp vel að lána
sér þau og svo ætlaði hún að sýna Sigrúnu þau, svo
hún gæti með eigin augum séð, hvernig maður hann
var. Hún varð að leggja sig alla til, til að fá bréfin
hjá Helgu. —
Guðrún var Sigrúnu mjög góð og almennileg um
veturinn, en aldrei minntist hún á Einar við hana, fyr
en nokkru fyrir sumarmál, að þær sátu eitt sinn tvær
uppi á lofti, þá segir Guðrún:
„Er ekki annars búðarloka þarna í kaupstaðnum
hjá ykkur, sem heitir Einar Ófeigsson?"
Jú, sagði Sigrún. Hví spyr þú að því?"
„Af því eg þekki piltinn. Hann var á Seyðisfirði
áður en hann fór vestur, og var trúlofaður henni Helgu
systur minni, en það var ekki opinbert; hann sveik
hana svo fyrir engar sakir, eftir að hann var farinn
burt og hún sá svo eftir honum, að hún bíður þess
víst aldrei bætur meðan hún lifir“.
„Þetta getur ekki verið satt“.
„Jú! víst er það satt“, sagði Guðrún. „Viltu sjá
bréfin hans til hennar. Eg heyri sagt, að hann sé far-
inn að draga sig eptir þér, en jafngott væri fyrir þig
að lenda ekki í höndunum á honum“.
Hún kastaði bréfunum á borðið og rauk út.
Sigrún var sem steini lostin. Átti hún að lesa bréf-
in? Já! Hún varð að vita vissu sína, hvort þetta
væri satt. Hún varð að sjá höndina hans og lesa bréf-
in hans, svo hún gæti sjálf dæmt þetta mál. Hún sett-
ist niður og fór að lesa eitt á fætur öðru og uppsagn-
arbréfið las hún seinast. Það var því miður höndin
hans“. Hún þekkti hana helzt til vel. Það voru sömu
ástarorðin, sem hann hafði talað við hana og sömu
setningarnar og hann hafði skrifað henni. Uppsagnar-
bréfið var skrifað eftir að hann var kominn að S. og
var trúlofaður henni. Hafði hann þá virkílega verið
svo ósvífinn, að biðja hennar á meðan hann var heit-
bundinn annari stúlku? Og þó var það afsakanlegt og
fyrirgefanlegt, en hann hafði svo oft sagt henni, að
hann hefði enga stúlku elskað fyr en hana, aldrei fyr
hugsað um nokkra stúlku og margt fleira, er hún sá
nú, að verið hafði helber ósannindi. Það var ófyrirgef-
anlegt. Hví breytti hann þannig? Hún hafði aldrei
grennslazt neitt um hagi hans áður, aldrei spurt hann
eftir slíku. Gat hann þá ekki þagað fremur en að ljúga?
Það greip hana einhver vonleysis kvíði. Hvernig gat hún
borið traust til hans og trúað honum fyrir sér? Hún
sá nú eins og í nýju ljósi ýmsa breytni hans, er hún
áður hafði ekki getað samþýtt, og hún fór að renna
grun í, að móðir sín hefði litið réttari augum á hann
en hún sjálf.
Það var hart að þurfa að slíta ástar- og vonarblómin
úr hjarta sér, eitt á fætur öðru og skilja þar eptir opin
sárin, er nístingskuldi næddi um. En voru ekki blómin
orðin saurguð, útötuð, fótum troðin, svo þau gátu ekki
lifað.
Það gengu ósköpin öll á í S., þegar það vitnaðist
þar, að Sigrún hafði rofið heit sitt við Einar, því þótt
trúlofunin hefði ekki verið opinber, þá sagði Einar nú
hverjum, sem hafa vildi, frá þessu öllu. Að eins sagði
hann engum frá, af hverju Sigrún hefði brugðið heit
við sig; yfir því gat hann þagað, og Sigrún sagði það
engum heldur, hún vildi ekki gera honum vanvirðu eða
spilla áliti hans hjá fólki.
Hún sagði ekki einu sinni foreldrum sínum orsök-
ina til þess, því að hún var svo hrædd um að móðir
hennar kynni að segja frá þessu, en hún vildi ekki að
það breiddist út. Um vorið kom hún ekki heim, því
að foreldrar hennar létu hana fara suður til Reykjavíkur,
svo að hún væri ekki heima fyrst í stað. —
Enginn gat í þessu skilið, en öllum bar saman um
að þetta væri óstaðfestu Sigrúnar að kenna, og álösuðu
henni fyrir að hafa svikið jafngóðan og skemmtilegan
pilt og Einar, en einkum var það þó Áslaug, hreppstjóra-
konan á Hóli, og Björg dóttir hennar, sem aldrei þreytt-
ust á að tala um það. Einar hafði danzað mikið við
Björgu um veturinn og hafði henni eins og öðrum þótt
hann „ógn skemmtilegur“.
Næsta vetur fyrir jólin heimsótti Áslaug prestskon-
una, og meðan þær sátu við kaffidrykkju segir Áslaug:
„Eg ætla að segja þér dálítið í trúnaði, því að eg
veit að þú segir engum frá því. Hún Bagga mín er
trúlofuð honum Einari Ófeigssyni, en þau ætla ekki
að opinbera fyr en á afmælisdaginn hennar, sem er
á þrettándanum. Hann hefur sagt Böggu, að honum hafi
alltaf litizt bezt á hana, en hann þorði ekki að hugsa
til hennar, því að honum fannst hún vera svo langt fyrir
ofan sig; svo sagði hann, að Sigrún hefði farið að sækja
eftir sér og þá lét hann til leiðast, af því hann hélt
að hann fengi aldrei Böggu, en eiginlega er það Bagga,
sem honum hefur alltaf litizt á“.
„Það var þá gott að þau náðu saman á endanum,
sagði prestskonan“.
„Já, hamingjunni sé lof fyrir það. Einar er góður og
staðfastur piltur og það er fyrir öllu“.
* * *
Sigrún er enn ógift. Hún hefur strengt þess heit,
að ef hún trúlofist aftur, skuli hún ekki gangast
fyrir lit.
Móðir D. L. Moody.
Faðir D. L. Moodys var gjaldþrota, þegar hann dó.
Móðir Moodys stóð uppi allslaus að heita mátti með
7 börn öll í æsku. Nágrannar hennar réðu henni að
koma börnunum frá sér og buðust til að útvega þeim
góða staði, en hún svaraði: „Meðan guð gefur mér þess-
ar tvær hendur, læt eg börnin ekki frá mér fyr en þau
geta unnið fyrir sér sjálf“. Nágrannarnir sögðu, að það
gæti aldrei farið vel fyrir einstæðings kvenmanni að ætla
að ala upp 7 drengi, það sannaðist að þeir lentu á end-
anum í hegningarhúsinu eða á sveitinni. En hún treysti
guði og fór sínu fram, og allir drengirnir hennar kom-
ust til manns, þó enginn þeirra yrði jafnmikill maður
eins og D. L. Moody, sem hefur verið talinn mestur pré-
dikari af leikmönnum eftir daga postulanna. Moody sagði
jafnan, að enginn staður á jörðunni hefði brosað bjart-
ara við sér, en heimili móður sinnar, og þegar hann væri
á leið til hennar fyndist sér vegurinn aldrei taka enda.
Yfir gröf móður sinnar sagði hann, að ef allar mæður
væru líkar henni, þá þyrfti engin hegningarhús í heim-
inum.
Smávegis.
Það er ljótur ósiður, er ætti sem bráðast að hverfa, að
væta fingurinn í munnvatni sínu um leið og blöðum er flett
í bók. Sé sá, er þetta gerir, berklaveikur, getur veikin breiðzt
út á þennan hátt. Það ætti líka að gæta meiri varúðar, en gert
er, við meðferð peninga, því að þeir fara svo margra á milli.
Það er t. d. altítt hér í Rvík að láta smápeninga ofan í mjólk-
urílát, þegar mjólk er keypt, en það ætti enginn að gera, því
að mjólkin, sem svo er látin í ílátið, getur fengið í sig sótt-
kveykjuefni úr peningunum. Bezt er að þvo sér úr karbólvatni
um hendurnar hafi menn handleikið peninga.
Ráð við bruna. Hrárri eggjarauðu er gott að rjóða á bruna,
sé hann ekki svo mikill að læknis þurfi að leita; öllu betri er
þó eggjaolía, hún fæst í lyfjabúðum.
Nýtt ráð. Það hefur hingað til þótt óskaráð, að ná blettum
úr silki og fötum með benzíni, en þó hefur sa hængur verið
á því, að rönd hefur komið kringum blettinn, sem vættur er
í benzíninu. Til þess að komast hjá því, hafa verið gerðar
ýmsar tilraunir og nýlega hefur mönnum tekizt það, með því
að láta dálítið af kartöflumjöli saman við benzinið, sem á að
verða þykkt eins og grautur. Þessum graut er síðan roðið
um blettinn og þegar hann er orðinn þur, er hann fyrst nugg-
aður með voðfeldri tusku og síðan burstaður með varúð; er
þá bletturinn horfinn, án þess að nokkur rönd sé eftir á fatn-
aðinum. En það eru að eins óhreinindi, sem nást á þennan
hátt, en ekki blettir eftir lit, vín eða meðul.
Óhreinum blettum má ná úr karlmannsfötum og peysuföt-
um með tusku vel vættri í salmiakspiritus, sem fæst á lyfjabúð-
um. Hvað eftir annað er tuskan vætt og bletturinn nuggaður
þangað til hann hverfur. En tappann skal fljótt láta aftur í
salmiak- og benzinglös, því annars gufar það burt. Benzin
má ekki koma nálægt eldi, því að það er svo eldfimt.
‚FRAMSÓKN‘
kostar 1 kr. hver árgangur (12 tölubl.) erlendis 1 kr. 50 a.
Nýir kaupendur að þessum yfirstandandi árgangi geta fengið
sem kaupbæti allan árganginn 1899 fyrir að eins 50 aura, eða
fyrir 1 kr. 50 a. báða árgangana, er borgist um leið og pant-
að er. Nýir kaupendur gefi sig fram sem fyrst. Ungfrú Ólafía
Jóhannsdóttir, sem nú dvelur erlendis, mun halda áfram að
rita í blaðið. Allir vinir »Framsóknar« eru beðnir að styðja
að útbreiðslu hennar.
Útgefendur:
Jarþrúður Jónsdóttir. Ólafía Jóhannsdóttir.
Glasgow-prentsmiðja.