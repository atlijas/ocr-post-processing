Kostar hér á landi
1 kr., utanlands kr. 1,50
FRAMSÓKN.
BLAÐ ÍSLENZKRA KVENNA.
Gjalddagi 1. júlí.
Uppsögn skrifl.
f. 1. okt.
VI. ár
Reykavík, Júní 1900.
6. tbl.
Heimþrá.
Ef væri eg orðin bára blá
um bjarta Ránar-vegi,
er liði Dana landi frá
á ljósum vorsins degi,
um norðurhafsins víða völl
eg vildi ferðum beina,
unz sviphýr móður sæi fjöll
með silfurfundinn hreina.
Þá skyldi eg kveða og hvíslast á
við kalda fjarðarboða,
og dali, hlíðar, loft og lá
í ládeyðunni skoða;
þá skyldi eg vinum heilsa hlýtt
við hafsins ströndu svala,
en kveðju ljóð mitt barnslegt, blítt,
það bærist fram til dala.
Þá léttir vindar vors í frið
um vanga stryki mína,
eg skyldi sumar sólu við
með sælu brosi skína;
þá kvæði eg brag um bláfjöllin
og bernskugleði dána,
þá kvæði eg hinnst um hvamminn minn
og klappirnar við ána.
Birgitta Tómasdóttir
Kvennasýningin í Earls
Court í Lundúnaborg.
Eg vildi óska að einhver pennafær íslenzk stúlka
væri hér í Lundúnum í sumar og gæti sent „Framsókn“
lýsingu á alþjóðlegu kvennasýninguna í Earls Court.
Hún er sannarlega þess verð. Eg fór þangað í gær og
þótti einkar gaman að því, er eg sá, en því miður hef
eg sára lítið vit á kvenlegum hannyrðum, hússtörfum
eða meðferð barna, svo að eg þori ekki að lýsa neinu
af því, er að þessu lýtur. Hins vegar sá eg ýmislegt
annað, sem ekki beinlínis kemur kvenfólki fremur við
en karlmönnum, en þó var í sambandi við sýninguna,
til að gera hana fjölbreyttari og meir aðlaðandi fyrir
þann helming af mannkyninu, sem ekki kann að þræða
nál eftir „kúnstarinnar reglum“.
Eg verð því að sleppa flestu því, sem í raun réttri
auðkenndi sýninguna sem kvennasýningum; aðeins örfá
atriði get eg tekið hér fram, en eg vona að forlögin
sendi einhverja íslenzka stúlku í sumar hingað að lýsa
þeim kaflanum, sem eg sleppi.
Það sem eg fyrst rak augun í voru stúlkurnar, sem
tóku við aðgönguspjaldinu. Þær voru á dökkleitum, barm-
bryddum hermannatreyjum, ljómandi fallegum, með her-
mannahúfu kollótta á höfði, dálítið út í vanganum, eins
og enskum hermönnum er títt. Og er eg var kominn
inn á sýningarsviðið, sá eg hingað og þangað stúlkur
á sama búningi standa á verði til að halda uppi reglu
og leiðbeina gestum, o. s. frv. Allar voru þær ungar
og flestar fallegar. Enn aðrar voru klæddar í khaki,
gróft, moldlitað fataefni, er nú tíðkast handa hermönn-
um í ófriði. Sumar þeirra seldu gestum ýmislegt. Sýn-
ingarsviðið er geysimikið flæmi fullt af sölubúðum og
veitingastöðum; voru víðast hvar stúlkur, sem fyrir því
stóðu, en þó karlmenn sumstaðar. Einstöku lögregluþjón
sá eg, en lítið bar á þeim í samanburði við skjaldmeyj-
arnar fríðu. Allt fór fram með stakri röð og reglu, og
öll var sýningin svo snyrtileg að unun var á að líta.
Sýningarhúsin voru mjög fögur flest öll; tveir stórir
húsgarðar voru þar með byggingum og súlnaröðum í
kring. Í fremra garðinum var tjörn; voru sæljón þar á
sundi og var gaman að sjá þegar þeim var gefið, en
þau urruðu og ráku upp skoltana. Bátar fóru aftur og fram,
voru á sumum þeirra hvítar tréálftir með útþanda vængi;
stóð skipstjóri milli vængjanna, en farþegar settust á
bekki undir bringu álftanna. Stór hljóðfæraflokkur sat
á palli við vatnið; voru það auðvitað tómar skjaldmeyj-
ar; ljómandi falleg stúlka stýrði flokknum og voru leik-
in ýms lög á alls konar hljóðfæri. Í hinum húsgarðin-
um var gosbrunnur og rétt hjá honum annar skjaldmeyja-
flokkur, er líka lék á hljóðfæri. Víða var sýningarsvið-
ið girt með máluðum tjöldum, sem sýndu ýmsa fræga
og fallega staði, t. d. héraðið við Richmond Hill, skraut-
garð á Ítalíu o. fl. Var sumt af því mjög eðlilegt, en
ef horft var á það nokkra stund, var þó alltaf hægt að
greina hvað mannahendur höfðu gert og hvað náttúr-
an sjálf.
Eg gekk fljótt gegnum sali þá, er sýndar voru í
kvenlegar hannyrðir, silkivefnaður og vefstólar, barna-
matur og brjóstmylkinga, húsgögn o. fl. Meiri athygli
veitti eg líkneskju- og málverkasafninu, sem var bæði
mikið og merkilegt, en ekki get eg lýst því hér.
Eg kom bráðlega að einkennilegu húsi og gekk
inn. Það var fullt af brúðum, klæddum þjóðbúningum
ýmsra landa. Safn þetta á hin fræga skáldkona Elísa-
bet Rúmeníudrottning („Carmen Sylva“), og hafði hún
sent það á sýninguna. Varð að borga sérstakan að-
gangseyri fyrir það, eins og margt annað á sýningunni.
Öllu, sem borgað er fyrir að sjá brúður Elisabetar drottn-
ingar, ver hún til góðgerða fátækum mönnum og styrkt-
ar þarflegum fyrirtækum í ríki sínu. Safn þetta var eink-
ar-merkilegt. Meðal þjóðbúninganna sá eg íslenzku
peysufötin, þau voru sett innan um sænska þjóðbúninga;
skautbúninginn sá eg hvergi. Fjöldi af brúðunum bar
búninga liðinna alda; þar var t. d. ein brúðan klædd
sem Assyríukonungar forðum, önnur sem Theodora Mikla-
garðsdrottning og stóð Justinians keisari við hlið henni
og hirðin í kring; þá voru enn aðrar, er sýndu búninga
á Þýzkalandi frá 1. öld eftir Krists burð og fram á
þennan dag, voru einkum fallegir og einkennilegir bún-
ingar ýmsra frægra hersveita Friðriks mikla. Svíakon-
ungur hafði gefið brúðu, klædda sem Gústaf Adolf
hinn mikli.
Mér var því næst gengið að húsi þar sem sýndur
var Napólíflóinn. Argandi og gargandi karlmaður stóð
fyrir utan og hvatti sýningargesti til að koma og sá
þetta nátturunnar furðuverk. — „Sjá Napolí og deyja!
Bara 3 pence (ɔ: 22 1/2 eyri). Þessi maður segir að það
sé yndislegt! Stúlkan þarna segir að það sé ljómandi
fallegt! Komið, komið — bara 3 pence! 3 pence! Sjá
Napólí! Sigla um flóann 3 pence bara!", og svo fram-
vegis. Eg gekk inn og ýmsir aðrir, og eg skal játa það
að mér fannst það, sem eg sá, borga margfaldlega inn-
gangseyrinn. Við gengum upp á loft í húsinu að for-
tjaldi, það var dregið frá og við látin fara inn fyrir, og
brá okkur heldur en ekki í brún við að finna að við vor-
um komin út á skip, sem ruggaði á bylgjunum, er
soguðust grænar og hvítar í kring, en á bakborða sáum við
Napoli og Vesúvfjallið rjúkandi fyrir stafni. Birtan var svo
sem við sólsetur og var allt svo náttúrlega útbúið, að furða
var að sjá. Ítalskur götustrákur lá frammi í stafni skips-
ins, þar voru björgunarhringir, kaðlar og tjörulykt, al-
veg eins og á venjulegu gufuskipi. Svo var blásið í
pípu og við lögðum a stað út á flóann. Ströndin leið
fram hjá okkur og brátt tók að dimma. Sáum við þá
að ljós kviknuðu víða um borgina, en uppi í reykmekki
Vesúvíus sást eldstrókur glampa. Sigldum við svo áfram
nokkra stund í rökkrinu og hlustuðum á gjálfrið í bylgj-
unum, en skipstjóri fræddi okkur um nöfn staða og
bygginga á ströndinni. Að lokum kom tunglið fram
og við héldum heim aftur í glaða tunglskini. Var að-
dáanlegt að líta borgina í fjarska, sjóinn og eldfjallið,
og hef eg aldrei á ævi minni séð eins eðlilegar sjón-
hverfingar.
Eg fór þaðan og skoðaði ýmislegt, sem mér þótti
minna til koma; þar á meðal var ýmislegt frá Trans-
vaal-Stríðinu eftir mynd vígvallarins við Elandslaagte o.
s. frv. Ennfremur var þar hópur af Dinka-mönnum,
svertingjum úr Mið-Afríku, í sérstöku þorpi. Voru þeir
að danza er eg kom, en eg nennti ekki að horfa lengi
á skrípalæti þeirra, enda hafði eg fyrir nokkrum árum
séð flokk af sömu þjóð í Kaupmannahöfn.
Eg fór því að skoða annað, sem mér þótti mikils-
verðara, en það var stræti í Khartum í Núbíu. Voru
þar margir Egyftar, Arabar og svertingjar, og buðu
varning sinn til sölu, en aðrir buðu gestum asna og
úlfalda til reiðar fyrir vægt verð. Allir töluðu eitthvað
í ensku, sumir illa, en aðra grunaði eg um að vera Breta,
þó þeir hefðu klætt sig egyfzkum búningi. Fólk þetta
var sumt mjög líkt því sem enskir verzlunarmenn eru,
og sumt af því hékk bókstaflega utan í manni til að
geta komið út einhverjum smámunum. Einkum hafði
eg gaman af stúlku nálægt innganginum, sem var að
selja brjóstnálar og allrahanda smáglingur. Eg leit á
vöru hennar fyrst er eg kom inn, og náttúrlega fór hún
á bjagaðri ensku að reyna að telja mig á að kaupa
eitthvað af þeim. Eg gerði það nú samt ekki, en hélt
áfram og skoðaði það sem eg hafði ætlað mér. En
er eg hafði gengið í kring og ætlaði út aftur, varð eg
að ganga fram hjá sömu stúlkunni. — „Á, vissi eg
ekki, þarna eruð þér kominn aftur til mín! Nú kaup-
ið þér þó eitthvað — inndæl brjóstnál handa konunni
yðar! Sko, sko! Bara 7 shillings (ɔ: kr. 6,30). Ekta
gull!“ — Hún lét dæluna ganga. En er eg gerði mig
líklegan til að fara út, varð hún ergileg. „Lízt yður
þá ekki á neitt hér á Egyftalandi?“ spurði hún hálf-
kjökrandi „Mér líst skást á stúlkurnar“, sagði eg, og
fór hún þá að hlæja og fyrirgaf mér, þó eg ekkert vildi
kaupa.
Þaðan gekk eg yfir í leikhús, sem er í sambandi
við sýninguna og nefnist „The Empress Theatre“. í
því var undarleg og falleg sýning. Leikhúsinu hafði
verið breytt þannig, að fram með veggjunum hringinn í
kring voru opin leiksvið, og sum á miðju gólfi kring
um hljóðfæraflokk. Á hverju leiksviði sást herbergi,
hús eður hérað og líka nokkrar stúlkur úr ýmsum til-
teknum löndum. Var nafn hvers lands letrað fyrir of-
an hvert leiksvið, en fyrir framan stóðu atkvæðastokkar;
fékk hver, sem inn kom, atkvæðaseðil áfastan við að-
göngumiðann, og átti maður svo að greiða atkvæði um
frá hvaða landi sýningin væri fegurst; átti ekki að taka
eingöngu tillit til fegurðar kvennanna, heldur líka til út-
búnings leiksviðsins o. s. frv. Stúlkurnar á leiksviðum
þessum voru sumar við saum, aðrar við matreiðslu, sum-
ar að leika á hljóðfæri, aðrar sungu hljóðfæralaust, en
aðrar voru að spila, Stúlkur voru þar frá Spáni, Ítalíu,
Frakklandi, Englandi, Skotlandi, Írlandi, Danmörku, Nor-
egi, Svíþjóð, Þýzkalandi nyrðra, Bæjaralandi, Svisslandi,
Hollandi, Belgíu, Rússlandi, Ungverjalandi, Kína, Ind-
landi, Japan, Egyftalandi, Canada, Bandaríkjunum og
Suður-Ameríku. Flestir af flokkunum sungu til skiftis
til að skemmta áhorfendunum, en frönsku stúlkurnar
fluttu kvæði. Eg gekk lengi fram með sýningunum og
var í vafa hverjum eg ætti að gefa atkvæði mitt. Stúlk-
urnar í þeirri sýningu, er flest atkvæðin fengi, áttu að
fá rúml. 2000 króna verðlaun, og næstu þrjár sýningar
nokkru minni. — Til að halda uppi reglu voru skjald-
meyjarnar fögru, og var auglýst í salnum, að gestum
væri ekki leyft að tala við stúlkurnar á leiksviðum,
enda heyrði eg engan reyna til þess.
Er eg hafði gengið margsinnis fram með öllum
sýningunum, hlustað á sönginn og horft vandlega á lát-
bragð og útbúning, fór eg smámsaman að eiga betra
með að dæma þær.
Mér fannst varla vafamál vera á því að spænsku
stúlkurnar væru fríðastar; írland og Bandaríkin gátu
keppt um fegurð við þær, en önnur lönd ekki, Ef ætti
að gefa verðlaun fyrir fegurð eintóma, varð því dómur
minn að vera 1) Spánn, 2) írland 3) Bandaríkin. En
mér geðjaðist ekki að fasi eða framkomu spænsku stúlkn-
anna, og heldur ekki að söng þeirra, þó spænska sé
hljómfegursta mál, sem eg þekki, og leiksviðið, er þær
voru á, var langt frá því að vera eins fallegt og sum
hinna, þó talsvert væri í það borið. Ef á hinn bóginn
ætti að fara eftir söngnum, voru svissnesku stúlkurnar
langt fyrir ofan allar hinar — sænsku stúlkurnar sungu
jafvel illa i samanburði við þær, og söngur danskra og
norskra kvenna var afleitur, og eg hálfskammaðist mín
fyrir hönd frændþjóða minna. Næst þeim svissnesku
kom írland og þar næst Belgía og Austurríki. Þá var
útbúningurinn. Hér fannst mér bezt það sem látlausast
var, en það var Írland. Írsku stúlkurnar voru klæddar
í fátækleg föt úr grófu efni; þær stóðu fyrir utan lag-
legan kotbæ, ein var að þvo kartöflur; sást út á mýrar-
fláka og græna brekku að baki bæjarins. Japan var
líka einkarfallega útbúið, sömuleiðis Svíþjóð, með útsýn
yfir Stokkholm, ítalía, með útsýn yfir Feneyjar, Hol-
land, með ríkjum í Amsterdam og Skotland með kast-
ala uppi í Hálöndum, ennfremur Þýzkaland, með snot-
urri stofu og Ameríka, með sumarhúsi og nálægt höfn-
inni í New-York. Gáfulegastar og fjörlegastar allra voru
þær írsku. Og þær af stúlkunum, sem báru sig bezt
og snyrtilegast, voru líka þær írsku, þó þær væru fátæk-
legast klæddar. Þær voru alveg blátt áfram í fasi sínu,
eins tilgerðarlausar eins og við áhorfendurnir værum
gestir þeirra, gamlir kunningjar, sem værum komnir að
heimsækja þær upp í sveit á írlandi. Og þegar loksins
ein þeirra fór að syngja „Kathleen Mavourneen“, og
lék undir á fiðlu, þannig að hún snart strengina með
fingrunum, hikaði eg ekki við að greiða atkvæði mitt
með því, að írsku stúlkurnar og írska sýningin bæri af
öllum hinum. Og er eg gekk frá atkvæðastokknum
þeirra, sá eg koma þangað æruverðan öldung, með sítt
grátt skegg og hár, og láta atkvæðamiða sinn í stokkinn,
og að því er mér virtist voru tár í augum gamla
mannsins. —
Eg sá þar auðvitað ýmislegt fleira, en eg hef því
miður ekki tíma til að lýsa því hér. Áður en eg lýk
bréfinu vil eg aðeins nefna sumt af því markverðasta,
sem eg verð að sleppa í þetta skifti, t d. hinar frægu
þróunarvélar (eða klakstokkar) (Couvenses), þar sem
börnum, sem fæðst hafa áður en þau voru fullþroskuð í
móðurlífi, er haldið lifandi þangað til þau eru komin á
eðlilegt þroskastig; ennfremur Vesúvsfjall gjósandi; gler-
smiðju í líking við hinar alkunnu glersmiðjur í Murans
hjá Feneyjum; bátslíkana frá Canada, sem maður hend-
ist á niður bratta brekku út á vatn fyrir neðan, og allt
af voru troðfullir af hlæjandi unglingum, og að lokum
risavaxið hjól með stórum vagnlíkum klefum, sem sner-
ist í sífellu; sat fólk í makindum í klefunum, og var
því svo undið í loft upp, er hjólið snerist, en efst uppi
á hjólinu var dýrðleg útsjón yfir sýningarsvið og næstu
hluta Lundúnaborgar. — —
Að endingu vil eg geta þess, að eg hefi heyrt að
kvenfélög á Norðurlöndum hafi ekki viljað taka þátt í
sýningu þessari, er þau heyrðu að í sambandi við hana
átti að láta fallegar stúlkur frá ýmsum þjóðum koma
fram í þjóðbúningi lands síns og á leiksviði, sem ætti
að gefa áhorfendunum hugmynd um það, og fá verð-
laun fyrir. Eg vona að þetta sé ekki satt. Eg get
ekki séð að það sé nein minnkun fyrir stúlkur a Norð-
urlöndum að senda muni sína á sýningu, sem fjöldi af
göfugustu konum Breta styðja og sjálf Rúmeníudrottn-
ing, einhver gáfaðasta og göfugasta kona, sem nú er a
lífi, styrkir svo kröftuglega með hinu merkilega safni, er
hún hefur sent þangað.
Lundúnaborg 24. maí 1900,
Sigfús Blöndal.
Cand. mag.


Það er hverju orði sannara, að töluverð mótmæli hafa
verið hafin gegn »The Beauty Show;« svo nefna enskar kon-
ur meyjasýningu þá, er sett hefur verið í samband við kvenna-
sýninguna. Ýmsum enskum, norskum og dönskum merkis-
konum hefur gramizt mjög, að fyrgreinda sýningu átti
að halda. Það, sem vakir fyrir öllum þeim konum, er
hafa óbeit á þess konar sýningum, er, að öllu kvenfólki sé
misboðið með því að láta konur á sýningu í verðlaunaskyni,
rétt eins og uxa og ali-fé, og fæ eg ekki betur séð, en að þær
hafi rétt fyrir sér í þessu, þó að þetta sé auðvitað gert í gróða-
skyni, en ekki til að óvirða kvenfólkið. Það er raunar kom-
ið undir tilfinningum hvers eins, hvernig á þetta er litið. Eg
þykist vita, að allar þær merkiskonur, sem taka þátt í kvenna-
sýningunni þrátt fyrir það að þessi meyjasýningu er í sam-
bandi við hana, myndu ekki gera það, ef þeim fyndist virð-
ingu kvenfólksins á minnsta hátt misboðið. Ágætiskonan
Lady Somerset, er ein þeirra, en nafn Lady Aberdeen, er
lesendur Framsóknar munu kannnast við, er ekki á skránni
hjá nöfnum þeirra. Aðal-forstöðumaður kvennasýningarinnar
er Imre Kiralfy, ungverskur maður, sem víða hefur farið
með flokk sinn og staðið fyrir sýningum áður. Hann
lét sendisveina sína fara um öll lönd til að ná hinum feg-
urstu meyjum á þessa sýningu; þær áttu að vera frá 18 til
26 ára. Ferðina fram og aftur til Lundúnaborgar og dvöl-
ina þar fá þær þeim að kostnaðarlausu og 36 krónur í laun
um vikuna. Verðlaunaféð, sem ætlað er til úthlutunar með-
al þeirra, er sagt c. 9000 kr., þjóðbúninga fá þær hjá sýningar-
stjórninni. Karlmenn hafa fyr haldið sýningar á fögru kven-
fólki. Hvenær skyldi kvenfólkið halda sýningu á álitlegum
karlmönnum og stinga gróðanum í vasa sinn? Ef þær gerðu
það, hallaðist ekki á.
Með því að þjóðbúningar skýra svo vel frá menningar-
stigi þjóðanna, er eðlilegt, að konum þyki óskaráð að sýna
þjóðbúninga kvenna frá ýmsum löndum á þessari sýningu,
sem þær sjálfar halda, og það er líka næsta eðlilegt, að fagr-
ar meyjar séu valdar til að klæðast búningunum, svo að þeir
líti sem bezt út; þær ættu líka að gera það með glöðu geði
vegna landsins síns, án þess að vilja þiggja önnur laun en
hæfilega borgun fyrir tíma þann, sem þær þannig legðu í söl-
urnar til stuðnings góðu fyrirtæki.
Kvennasýning þessi er hin fegursta og fjölbreyttasta, er haldin
hefur verið og þess konar sýningar eru nauðsynlegt framfaraskil-
yrði mannkynsins. Sýningin ætti því að vera kvenfólki um all-
an hinn siðaða heim mikið gleðiefni, því að nú í lok 19. aldar
ættum vér konur loksins að vita, að öll þau málefni, er snerta
konur hvar sem er, koma í raun og veru öllum konum við,
og þá ekki sízt, er um mikilsverðar framfarir er að ræða.
Grein sú, er hr. Sigfús Blöndal hefur sent Framsókn til birt-
ingar, er mjög skemmtileg og fróðleg og gefur lesendunum,
það sem hún nær, glöggva hugmynd um sýninguna. Hann
hefur líka sent ritling með skýringum og myndum af sýning-
unni, og þakka eg honum þetta allt sem bezt og bæti því
við, að mér líkar ágætlega hvernig hann gerir grein fyrir at-
kvæði sínu, þá er hann kom fram sem dómari um kvenna-
hópinn fagra, en helzt hefði eg kosið, að ekkert atkvæði
hefði verið greitt og engin verðlaun veitt. Eg er honum sam-
dóma um það, að æskilegt væri að einhver íslenzk, pennafær
stúlka væri nú í Lundúnaborg, er sendi Framsókn nákvæma
lýsingu á því, sem karlmönnum er eigi unnt að lýsa, á því,
sem sérstaklega kemur kvenfólkinu við.

Útsýn.
Rússnesk skáld.
(Tekið að miklu leyti úr ryska Skaldeportrætt«).
(Frh.). Lermontov var heilsulítill í æsku. Þegar
hann var ellefu ára fór amma hans með hann til Ká-
kasus, til þess að heilsa hans styrktist í hinu hreina fjall-
lofti. Fjöllin þar höfðu mikil áhrif á huga hins unga
sveins, og ber skáldskapur hans þess allmikinn vott.
Hin háleita fegurð himinsins dró með afli huga hans til
sín, þá er hann undi á fjalltindunum, er hann líkir við
hásæti. Oft segist hann hafa skoðað snævi þakin fjöll
í geislum morgunsólarinnar, og á fjöllunum, segir hann,
að loftið sé eins hreint og bæn frá barnshjarta
Ósamlyndi foreldra hans mun hafa haft ill áhrif á
líf hans í æskunni. Hann unni föður sínum, en fékk
aldrei að vera hjá honum. En við fátækt þurfti hann
ekki að berjast, með því að hann var eftirlætisgoð ömmu
sinnar, er var stórauðug kona. Hún borgaði ekki ein-
ungis nauðsynleg útgjöld fyrir hann, meðan hann dvaldi
við háskólann í Pétursborg, heldur alla reikninga hans,
hvernig sem á þeim stóð, og leyfði honum að hafa vagn
og þjóna sér til skemmtunar.
Tvisvar var Lermontov rekinn í útlegð til Ká-
kasus.. Í fyrra skifti olli því níðkvæði, sem hann hafði
ort í gremju sinni við lát Pusjkins. Þegar hann sá aft-
ur æskustöðvar sínar var hann orðinn skáld mikið, en
þjáðist af lífsleiði og harðstjórahatri. Þá fleygði hann
sér út í iðu ævintýra og skemmtana og samdi skáldsög-
una: „Hetja vorra tíma“. Með sögukappanum Petjorin,
sem að eðlisfari er skyldur Eugen Onegin, mun Lermon
tov hafa lýst sjalfum sér. Í síðara skifti, er hann fór
sem útlagi til Kákasus, hafði hann og lítt til saka unn-
ið. Á leiðinni þangað orti hann fagurt kvæði með ein-
kennilega sterkri friðarþrá, er hann leit skýin. Kvæðið
er orðiðið algengt söngkvæði hjá Rússum. Í öðru kvæði,
er hann orti um skýin, er þessi staka:
„Líttu á ský, er hreyfast harðar
harmastunur brjósti í.
Líttu kalt á kvalir jarðar,
kvíðalaus sem himinský“.
Lermontov var óvæginn og þrár í lund. Í breytni
hans lysti sér löngun til að andæfa öðrum og vera öðru
vísi en aðrir, hvort sem um illt eða gott var að ræða.
Það kvað ríkt að mótsögnum og öfgum hjá honum. Í
sjónleik, er hann samdi, hóf hann andmæli gegn ánauð
bænda, en þó átti hann það til að vera harðlyndur og
tilfinningalítill í breytni sinni og skoðunum. Höfuð hans
var stórt, og augun dökk og skuggaleg, en þau báru
vott um afarmikinn andlegan þrótt. Skáldið Ivan Tur-
genjev, er sá hann, segir, að í svip hans hafi lýst sér
sorg og eitthvað, er virtist boða ógæfu. Hann var ó-
geðslegur í sjón og ekkert samræmi var hvorki í and-
liti hans né vaxtarlagi, en menn dáðust að hinum há-
fleyga og skáldlega anda hans. Í öllum skáldskap hans
sézt, hversu lítið honum hefur þótt koma til mannanna
og mannlífsins í samanburði við hina háleitu og þögulu
fegurð náttúrunnar. Flest hinna beztu ljóða hans eru
um Kákasus, og ekkert skáld hefur málað hina tignar-
legu fegurð þar með eins fjölbreyttum og líflegum lit-
um og Lermontov. Pujskin unni að vísu þessu skáld-
lega gulllandi, en andi Lermontovs var dýpri, og hann
sökkti sér til fulls niður í þennan töfraheim og lifði í
honum. Yrkisefni valdi hann sér líka úr þjóðlífinu þar
og orti um það mörg kvæði og fögur. Vögguvísa Kó-
sakka hefur náð svo mikilli þjóðhylli í Rússlandi, að
erindi úr henni eru jafnvel letruð á legsteina.
Skop og fyrirlitning á mannlífinu kemur víða fyrir
í skáldskap Lermontovs, og svipar honum í því til By-
rons, en mest áhrif hefur þó Byron haft á hann hvað
formið snertir, því hugmyndir Lermontovs voru hans
eiginn auður. Mikið öldurót var á ævisjó hans: glaum-
ur og glaðværð, þrautir og hættur. Snemma hneigðist
hugur hans til ásta og reyndi hann margt í þeim efn-
um. Þó er mælt, að hann hafi jafnan borið tryggva ást
til frændkonu sinnar, er var nokkrum árum eldri en hann
og endurgalt ekki ást hans, en giftist öðrum manni.
Hún er Vera í skáldsögu hans: „Hetja vorra tíma“,
og í kvæði, sem hann orti um hana, biður hann inni-
lega heilaga guðsmóður að annast hana. Hann segist
ekki biðja um neitt gott handa sjálfum sér, en að eins
þess, að guðsmóðir geymi hennar, hinnar saklausu og
dyggðugu, svo að hún megi komast hjá synd og flærð.
Hann dó eins og Pusjkin af byssuskoti í einvígi
og var þá að eins 27 ára gamall. Það var 15. júlí 1841.
Nýir kaupendur
að kvennablaðinu FRAMSÓKN fá allan árganginn 1899
í kaupbæti. Verð að eins 1 kr. hér á landi, en 1,30 er-
lendis. Nýir kaupendur gefi sig fram sem fyrst. Ung-
frú Ólafía Jóhannsdóttir, sem nú dvelur erlendis, mun
halda áfram að rita í blaðið, allir vinir Framsóknar
eru beðnir að styðja að útbreiðslu hennar.
Síðasta fimmtudag þ. m. (28. júní) heldur hið ísl.
kvenfélag fund í Iðnaðarmannahúsinu kl. 8, því vonandi er að
veikindi hamli því ekki nú, þó að síðasti fundur færist fyrir sök-
um þeirra.
Kristín Jóhannsdóttir í húsi Jóns
Bjarnasonar við Grettisgötu, hefur tekið að sér þvott og afhend-
ingu á rúmfatnaði og plöggum þeim, sem „Hvíta bandið“ (bind-
indisfélag íslenzkra kvenna) ljær fátækum, sem með þurfa.
Þorbjörg Sveinsdóttir.
(forseti félagsins).
Útgefendur:
Jarþrúður Jónsdóttir. Ólafía Jóhannsdóttir.
Glasgow-Prentsmiðja.